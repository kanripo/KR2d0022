# -*- mode: mandoku-view; -*-
#+TITLE: 後漢書補逸
#+DATE: 2015-08-24 22:29:30.955085
#+PROPERTY: ID KR2d0022
#+PROPERTY: BASEEDITION WYG    
#+PROPERTY: JUAN 提要
<pb:KR2d0022_WYG_000-1a>¶
欽定四庫全書　　　　　史部四¶
　後漢書補逸　　　　　　别史類¶
　　提要¶
　　　　臣等謹案後漢書補逸二十一卷¶
　　　國朝姚之駰撰之駰字魯斯錢塘人康熙己丑¶
　　　　進士官至監察御史是編蒐輯後漢書之不¶
　　　　傳扵今者八家凡班固等東觀漢記八卷謝¶
　　　　承後漢書四卷薛瑩後漢書張璠漢記華嶠¶
<pb:KR2d0022_WYG_000-1b>¶
　　　　後漢書謝沈後漢書袁崧後漢書各一卷司¶
　　　　馬彪續漢書四卷捃拾細瑣用力頗勤惟不¶
　　　　著所出之書使讀者無從考證是其所短至¶
　　　　司馬彪書雖佚而唐李賢甞取其十志以補¶
　　　　范書之遺今後漢書内劉昭所注即彪之書¶
　　　　而之駰不究源流謂之范志乃别采他書之¶
　　　　引司馬志者録之字句相同曾莫之悟其謬¶
　　　　實為最甚然洪邁博極羣書而所著容齋隨¶
<pb:KR2d0022_WYG_000-2a>¶
　　　　筆亦以司馬志為范志則其誤有所承也至¶
　　　　東觀漢記通考稱存者十卷明初其書尚在¶
　　　　故永樂大典所載較之駰所收為多今已别¶
　　　　加裒輯刋行¶
　　　秘府珍藏非草茅之士所能睹亦未可以踈漏¶
　　　　咎之矣乾隆四十三年六月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR2d0022_WYG_000-3a>¶
後漢書補逸原序¶
春秋魯史也一經宣尼之筆削而魯史逸焉等於芻狗¶
自後司馬遷作史記憑空結撰絶無依傍而班固因之¶
成漢書然不聞太初以前盡逸子長之書也後漢史書¶
自當時人主命詞臣撰記後其踵作者為記為書凡十¶
餘家葢人人自擬遷固矣范蔚宗書最晩出不過集諸¶
家之成以傾液而潄芳耳故當時雅重東觀記與遷固¶
二書稱為三史而外此謝華諸書無一逸者裴松之注¶
<pb:KR2d0022_WYG_000-3b>¶
三國志亦多引之不專奉宣城也自唐章懐太子招文¶
學之士同注范書于儀鳳初年上之有詔付秘書省自¶
是而諸書稍稍冺矣故五代及初唐人其類事釋書尚¶
多援引諸家者至六臣注文選其引范書已什之七八¶
迨宋淳化中吳淑進注一字賦表枚舉謝承後漢書張¶
璠漢記續漢書以為皆彼時所遺逸者意其時惟東觀¶
記僅存耳後景祐初年余靖王洙奉詔校范書序其源¶
委臚列東觀以下七種僅載卷帙之多寡而於章懐之¶
<pb:KR2d0022_WYG_000-4a>¶
注竟不能取諸書相參對則諸書之逸而不存已如逝¶
水飄風矣夫范書簡而明踈而不漏史通固亟稱之然¶
持論之間不無倒置議竇武何進之誅宦寺為違天理¶
責張騫班勇之使西域為遺佛書抑謝夷吾李郃于方¶
術枉董宣于酷吏崇蔡琰于列女而且志𡙇藝丈贊為¶
贅語流觀逸史未必從同也蔚宗與甥姪書以為體大¶
而思精諸序論贊筆勢放縱實天下之竒作善乎文中¶
子之言曰古之史也辨道今之史也耀文范其耀文者¶
<pb:KR2d0022_WYG_000-4b>¶
乎且即以文論而剏造者難工潤色者易好集衆文而¶
潤之范亦不得專美於後也夫百末㫖酒非不美也乃¶
飲醇而忘蘅杜之馨狐裘之價千金也而不知其成自¶
衆腋此亦失先河後海之義矣今以蔚宗所定為正史¶
而謝華諸書等諸芻狗是以春秋尊范書吾未之敢信¶
也或曰古書之逸者多矣即如史官所記東漢以來其¶
不傳者何限將按籍而補之恐有塞破世界之憂是又¶
不然夫他書可逸惟史當補近史文煩或可逸古史文¶
<pb:KR2d0022_WYG_000-5a>¶
約尤當補今試以謝華諸史與范校其闕者半其同者¶
半其闕者可以傳一朝之文獻其同者且可以參其是¶
非較其優絀于史學庻乎其小補也爰是檢閲羣書鈔¶
蕞成帙考覈同異間以臆㫁合為八種二十一卷遂使¶
八百餘年已湮之籍一旦復裒然傳世日月潛曜麗天¶
復光江河滔滔歸自潮汐豈非撰著家一快事哉第鯫¶
生固陋其踈畧之過未能善補尚俟博雅君子重補其¶
闕云爾¶
<pb:KR2d0022_WYG_000-5b>¶
康熈癸巳夏五錢唐姚之駰魯斯氏謹題于東臯之露¶
滌齋¶
#+PROPERTY: JUAN 例言
<pb:KR2d0022_WYG_000-6a>¶
後漢書補逸例言¶
　一是編採自羣書概依原本間有大謬辯如註言其¶
　　小疵纎誤統置闕如不敢妄更¶
　一列朝諸臣畧次前後不盡案紀年而差之以作史¶
　　者老韓尚可同傳而儒林循吏各歸一部原未嘗¶
　　沾沾序列也¶
　一凡一人事跡隨得隨録亦不序其先後葢條登縷¶
　　載固非列傳體耳¶
<pb:KR2d0022_WYG_000-6b>¶
　一史體為紀為傳為志各有所屬今八書既亡不能¶
　　探其原帙但以帝王及諸臣標題而諸條麗其下¶
　　其有採自諸志無人可附者特拈數字以便尋觀¶
　一有同此一條兩書引用互異者仍兼採並收不敢¶
　　妄削¶
　一諸書多有從同或嫌冗複然參看有三善焉補亡¶
　　一辯誤二較量行文髙下三¶
　一末學荒蕪既非行秘而藏書寂寥并鮮獺祭之功¶
<pb:KR2d0022_WYG_000-7a>¶
　　其有闕漏再竢増入¶
